---
templateKey: blog-post
title: Vídeň - cesta za pandou
date: '2021-09-03T10:32:53+02:00'
description: >-
  Potřeboval jsem najít nějakou inspiraci na výlet s rodinou a úplně se mi to
  nedaří. Znám pár cestovatelských blogů (s dětmi v báglu, objevíme svět, ...),
  portál Kudy z nudy, mapy.cz, ale tak nějak u všech mi něco chybí. Třeba časová
  náročnost, jestli se na místo vyplatí jet autem nebo vlakem, podpultovní tipy
  jako třeba v kolik hodin kam dorazit aby tam nebyli lidi, nebo jestli se dá na
  výlet vzít pes a podobně. Při té příležitosti jsem si vzpomněl, že jsem si
  před třemi roky napsal dokument o tom, jak jsme jeli za pandama, tak jsem se
  rozhodl ho i zveřejnit. V neupravené verzi.
tags:
  - Cestování s dětmi
---
Esterka od doby, co jsme jí přivezli z Ikei plyšovou pandu, pandy miluje. Nedokážu si představit, že někam jedeme bez ní. No a protože jsme letos (a vlastně ani loni) nebyli na žádné dovolené, tak jsem si řekl, že to holkám vynahradím alespoň prodlouženým víkendem ve Vídni s jasným programem - ZOO.

Sice jsme chtěli výlet uskutečnit dřív, než na konci září, ale už se to nějak sešlo a víkend okolo svátku se všem zúčastněným hodil. Musel jsem do našeho výletu zapojit i své rodiče a ségru, protože do Vídeňské ZOO nesmějí psi a ne že bych Bárnymu nevěřil, ale přeci jen jsem ho nechtěl nechávat celý den na neznámém bytě, který jsme si objednali přes AirBnB.

**Ubytování**

Jak jsem psal výše, ubytování jsme měli zajištěné přes AirBnB. Našel jsem malý byt přímo naproti Schonbrunnskému parku, pár zastávek metrem od hlavního nádraží a zamluvený asi měsíc před cestou. AirBnB jsme už z minulosti znali, takže jsme se docela těšili, jaké to bude tentokrát - a bylo to stejně jako minule skvělé. [Ronena](https://www.airbnb.cz/users/show/78429873) můžu s klidným svědomím doporučit. Byt byl uklizený, vybavený, Ronen se vším nabídl pomoc. Do ZOO to bylo opravdu asi 15 minut pěšky, do Billy asi tři minuty. Přesně takhle jsme si to představovali a trefili jsme se.

**Cesta tam**

Chvíli jsme zvažovali, jestli pojedeme vlakem, nebo autem. Po střízlivém vyhodnocení jasně vyhrál vlak. Cesta je o hodinu kratší a asi o tisícovku na jedné cestě (!) levnější. Když použijete u ČD fígl s rozdělenou jízdenkou (Pardubice - Břeclav a Břeclav-Vídeň) tak máte de facto našetřeno na  vstupné do ZOO. Ta stojí pro dospělé 20 euro. Chvíli jsem také zkoumal možnost Vienna Card nebo Vienna Pass, ale nikdy jsem se nedostal k tomu, že by to pro nás bylo výhodnější. Neměli jsme nějak ambiciózní plány na to projet za víkend celou Vídeň, takže karty na MHD nebo na vstupy pro nás opravdu neměly smysl. Jestli ale někdo chcete trhat rekordy v počtu navštívených památek nebo naježděných kilometrech metrem, tak stojí za to se na ně podívat.

**Vídeň**

V pátek po ubytování jsme udělali lehký průzkum okolí. Vyzkoušeli jsme místní Billu, zjistili, kde bychom si mohli dát večeři a prošli park vedle bytu. V něm jsme na konci objevili dětské hřiště, takže jsme tam trochu pobyli. Esterka si nestěžovala a mi vlastně taky ne.

V sobotu jsme měli plán jít do ZOO co nejdřív, takže už před osmou jsme byli nachystaní před domem a mířili směr Schonbrunn. Ten jsme museli projít a už v ten moment to začalo být prostě parádní. Já nikdy nebyl typ, co rád chodí na zámky a kochá se vitrínami, ale Schonbrunn se mi líbil moc. A to jsme ho ze začátku jen proběhly. Když jsme dorazili k ZOO, skoro nikdo tam nebyl - to byla paráda. Koupili jsme lístky, letmo koukli na plánek a šli na jistotu - pandy jsou hned za hlavním vchodem. Byly úžasné. Koukali jsme na ně určitě dvacet minut. Asi za sedm hodin jsme prošli celou ZOO s tím, že jsme se zastavovali skoro u každého dětského hřiště, dali jsme si pivo na salaši, klobásu u ledních medvědů a několikrát hledali záchody. Zkrátka, ve tři jsme ZOO opustili. Bylo to tak akorát, kolem desáté se začala skoro až nelidsky plnit, to jsme se vydali k odlehlým vlkům a k salaši a když jsme se vrátili, tak jsme tak tak protlačili Esterku skrze davy a ocitli se s kočárkem venku. Musím říct, že ZOO je fakt krásná. Není velká, určitě je menší než Pražská. Myslím si (pocitově), že je v ní i méně zvířat než v Pražské, ale to místo má své kouzlo.

Když jsme opustili ZOO, tak jsme si řekli, že si projdeme kus Schonbrunnu a zbytek si necháme na neděli. Prošli jsme ho celý. Vylezli jsme ke gloriette, obešli celý park, pokochali se samotným zámkem a vrátili se do bytu na večeři. Bylo toho tak akorát, možná i trochu za hranou, ale zážitků jsme měli plno a rozhodně jsme ničeho nelitovali.

Tím, že jsme si Schonbrunn prošli už v sobotu jsme najednou neměli plán na neděli. Večer jsme tedy koukali do mapy a naplánovali si, že až uklidíme byt, vrátíme se na hlavní nádraží, dáme si kufr a batoh do úschovy a projdeme si o kousek vzdálený Belveder, nebo hlavně jeho park. Vymyšlené jsme to měli hezky, i úschovu jsme našli, bohužel byla beznadějně plná, takže jsem si při procházením Belvederu připadal jak šerpa. Nicméně park byl také hezký. Ke konci jsme si ale všimli, že hned vedle parku je botanická zahrada. Stejně jako zámky, tak moc nemusím botanické zahrady. A stejně jak se mi líbil Schonbrunn, tak se mi líbila tato botanická zahrada. Škoda, že jsme o ní nevěděli dřív, takhle jsme ji rychle proběhli a vydali se zpět na nádraží.

**Cesta zpět**

Jak cesta do Vídně byla suprová a bezproblémová, tak cesta zpět bylo vyloženě peklo. Stejně jako tam, tak i zpět jsme měli místenky v dětském vagónu a už to asi nikdy neudělám. Kino, u kterého jsme seděli, přetékalo dětmi, které se tu a tam rvali, tu a tam na ně řvali rodiče, od Brna byl navíc vlak nesnesitelně přeplněný, takže na našem stolku asi hodinu a půl seděl Ital, co si povídal se svou partnerkou (Ital - úplně super, protože naše Esterka po nějaké době usnula a do toho všeho řevu od dětí tam ještě řval tento Ital). To by ale nebylo to nejhorší, nejhorší bylo, že u České Třebové vypukl požár, takže vlaky jely oklikou přes Havlíčkův Brod. Což také není to nejhorší, za to přeci České Dráhy nemohou. Za co ale mohou je trestuhodné zanedbání jakékoliv komunikace. To, že na trati hoří a že vlak pojede oklikou (mimochodem to znamenalo, že nebude stavět ve stanicích Česká Třebová a Pardubice) jsme se dozvěděli v Brně. Tam jsme se i dozvěděli, že cestující, kteří chtějí jet do České Třebové si mají v Brně vystoupit (litoval jsem mladou rodinu se dvěmi dětmi, kteří začali na rychlo balit a cpát se proti davu lidí, který se sunul do vlaku, jednoho dědu, který horekoval, že si s výstupem vzpomněli brzy, jsem i okřikl. A že cestující, kteří jedou do Pardubic, si v Kolíně přesednou na jiný vlak. OK, říkám si, to není problém, ale přeci jen jsme měli dorazit do Pardubic v osm, teď bude nějaké zpoždění, stihneme to vůbec do desíti, kdy plus/mínus jede poslední vlak? Průvodčí mě třikrát ujišťuje, že do kolína dojedeme bez zpoždění. Mezi tím zjišťuji, co se děje, že celý koridor je odkloněný, tím pádem polovina vlaků Praha - Pardubice nejede. První panika, průvodčí dál tvrdí, že dojedeme bez zpoždění, i když máme dorazit za dvacet minut do Kolína a jsme v  Havlíčkově Brodě. Na monitorech ve vlaku je jen informace, že jedeme oklikou. Kontroluji situaci na Mapách.cz a osobáky z Kolína. Poslední, o půl desáté, bychom měli stihnout. Ve čtvrt na deset je mi jasné, že ho nestihneme, volám kamarádovi a prosím ho, jestli by pro nás nepřijel. O půl desáté hlášení, že poslední osobák na nás počká (fakt brzo, kamaráda radši odvolávám až když jsme v osobáku, přeci jen máme kočárek a bezbariérová nádraží mají značné rezervy, stálo mě to pár piv). Celou špatnou situaci navíc umocňuje maminka asiatka, která se v Kolíně chystala vystoupit. Zeptal jsem se jí, jestli náhodou nejede do Prahy. Jela, ale myslela si, že když už je tak pozdě, tak že už v Praze jsme.

Nakonec vše dobře dopadlo. Nezazlívám ČD, že jsme přijeli asi o tři hodiny později, za to opravdu nemohou. Za co ale mohou je špatná informovanost cestujících a lhaní průvodčího o dojezdových časech. To mi fakt vadilo hodně, nepodařilo se jim ale nám celý víkend zkazit a do teď na něj v dobrém vzpomínáme.
