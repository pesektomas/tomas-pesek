---
templateKey: blog-post
title: Pardubická nemocnice a kauza Adam
date: '2019-11-05T15:56:50+01:00'
description: >-
  Před nějakým časem jsem na facebooku napsal svůj dojem z kauzy Adama v
  pardubické nemocnici. Nedávno i díky této kauze odešla (byla odejita)
  ředitelka Fraňková a já bych si své tehdejší pocity rád připomněl, protože se
  podle mě vůbec nic  nezměnilo, krom zmíněného odchodu, který nastal víceméně o
  dva roky později, než bych ho čekal.
tags:
  - Pardubice
---
> Facebook, 13. 6. 2019
> 
> Každé další vyjádření nemocnice ke kauze Adama je snad víc a víc děsivější. Náměstek Roman Michálek odstoupil z funkce náměstka pro léčebnou péči kvůli tomu, že v den incidentu sloužil na pohotovosti ORL a je tak ve střetu zájmu. Nevím, školy nemám (nebo mám jiné), ale skoro bych řekl, že by měl odstoupit kvůli tomu, že v ten den sloužil, ne kvůli tomu, že je ve střetu zájmu.
> 
> Navíc nemocnici vadí, jak je veřejnost informována a že se celý případ medializoval.
> 
> Trošku z jiného oboru: Když se například v IT stane nějaký průšvih (někdo něco napadne, ukradne hesla, nabourá se do banky, nějakého registru, ...) tak solidní firmy začnou zákazníky ihned informovat, co se stalo, jaká to pro ně nese rizika nebo nebezpečí, co provedly pro minimalizaci škod, co bude muset zákazník udělat, aby minimalizoval škody a také co se bude dít v budoucnu, aby se podobná událost neopakovala. Trošku paradoxně se poslední části říká post mortem a vypadá to třeba takto: <https://aws.amazon.com/message/41926/>.
> 
> Proč se to takto děje? V prvé řadě se tím zabrání zmatkům, dohadům a vyvození špatných důsledků (jako může být ten můj ke kauze Adam), ale hlavě by se z toho měla firma poučit a přijmout opatření, aby se to znovu neopakovalo. Kdo by věřil systému, do kterého se každý měsíc někdo nabourá tím samým způsobem, nebo bance, ze které mi každý týden zmizí pár korun?
> 
> Jasně, v IT nejde o život (určitě? není IT součástí i nemocniční péče?), ale proč to takto neudělala i nemocnice? Kdyby nemocnice po tomto nešťastném případě zveřejnila základní informace co a jak se stalo, jak se to dále bude řešit, jaké budou důsledky a co bude dělat, aby se to neopakovalo, mnoho lidí by bylo klidnějších. Určitě rodina, která by věděla, co se bude dít a nemusela by se uchylovat k médiím. Nemocnice by se následně nemusela pořád podivovat nad tím, že se kauza medializovala, protože by ji mohla medializovat sama ve své vlastní režii.
> 
> Proč se to takto nestalo by měla říci nemocnice. Hlavně by měla říci něco konkrétního a ne to, že ji udivuje medializace případu.
